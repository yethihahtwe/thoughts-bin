---
layout: post
title: "Cash လား Scholar လား"
date: 2024-08-24 04:00:00 +0700
categories: thoughts
---
ဒီရက်ပိုင်း X.com (Twitter) မှာပွဲဆူနေတဲ့ကိစ္စတစ်ခုရှိတယ်။ Pieter Levels ဆိုတဲ့ နည်းပညာသမားတစ်ယောက်နဲ့ Lex Fridman အင်တာဗျူးဗီဒီယိုကို အပြန်အလှန်ငြင်းခုန်နေကြတဲ့အထဲမှာ စိတ်ဝင်စားစရာလေးတွေပါလာလို့ ပြန်မျှဝေတဲ့သဘောပါ။

![Post Thumbnail](../../../../assets/images/02-levelsio/01-thumbnail.jpeg)

Pieter Levels က တကိုယ်တော်နည်းပညာသမား။ တစ်နှစ်တည်းမှာ ကိုယ်ပိုင်နည်းပညာလုပ်ငန်း (၁၂) ခုကို တစ်ယောက်တည်း code ရေးပြီး တည်ထောင်ခဲ့တဲ့လူလို့နာမည်ကြီးတယ်။ တစ်လမှာ လုပ်ငန်းတစ်ခုအတွက် website တစ်ခုလောက်ရေးတဲ့သဘော။ အသက် (၂၇) မှာ စိတ်ကျဝေဒနာ (depression) ရလို့ မင်းလားကွ depression ဆိုပြီး ပရောဂျက်တွေဇွတ်တွန်းရေးတာ ပရောဂျက်အမျိုး (၇၀) လောက်ရှိသတဲ့။ လက်ရှိမှာ အဲဒီအထဲက ကောင်းကောင်းလည်ပတ်နေတဲ့ နည်းပညာလုပ်ငန်း (၄၀) ရှိပြီး ဝင်ငွေဒေါ်လာသန်းနဲ့ချီရနေတယ်။ အဓိကပွဲဆူတဲ့အပိုင်းက သူသုံးတဲ့နည်းပညာတွေကြောင့်။ website အားလုံးကို PHP ၊ jQuery ၊ SQLite ပဲသုံးတယ်လို့အင်တာဗျူးမှာပြောသွားတယ်။ ဒီနည်းပညာတွေက တော်တော်လေးသက်တမ်းရင့်နေပြီး လက်ရှိအလုပ်ခေါ်စာတွေကြည့်လိုက်ရင် ဒီလောက်နဲ့ဝင်တိုးလို့မရနိုင်တော့ဘူး။ နည်းပညာအသုံးအနှုန်းထည့်ပြောရရင် `<?php` နဲ့ `<script>` tag တွေကို ရေးချင်သလိုကြားညှပ်ရေးပြီး သူ့နည်းသူ့ဟန်နဲ့အလုပ်ဖြစ်နေတာပဲ၊ ဝင်ငွေလည်းရနေတာပဲလို့ပြောလိုက်တာကြောင့် ပွက်လောရိုက်ကုန်ကြတယ်။
### အလုပ်ဖြစ်ရေးဦးစားပေး
ကျွန်တော့်အတွေ့အကြုံနဲ့ နှိုင်းယှဉ်ကြည့်မယ်ဆိုရင် ၂၀၁၂ ကျွန်တော်ကျောင်းပြီးလို့ဘွဲ့ရတဲ့နှစ်မှာပဲ ကိုယ်ပိုင်ဆေးခန်းလေးထိုင်ဖြစ်တယ်။ အမှန်အတိုင်းပြောရရင် ဆေးကျောင်းကသင်ပေးလိုက်တာဟာ ဆေးရုံမှာကောင်းကောင်းကုတတ်ဖို့ပဲပါလာပြီး ဆေးရုံပြစရာမလိုတဲ့ ဝေဒနာမျိုးဆိုဘယ်လိုကုရမလဲမသိဘူး။ လူနာနဲ့ဆရာဝန်ဆက်ဆံရေး၊ ကိုယ်ပိုင်လုပ်ငန်းအခြေခံစီမံခန့်ခွဲမှု၊ ငွေကြေးစီမံခန့်ခွဲမှု စတာတွေဘာဆိုဘာမှမသိခဲ့ပါဘူး။ မိုးရွာရင်ချောင်းရေတက်ပြီး ဆေးခန်းကြမ်းပြင်ရေမြုပ်တဲ့ ရပ်ကွက်ထဲက မီးချောင်းမှိန်မှိန်ဆေးခန်းလေးဆိုပေမယ့် ကိုယ်ပိုင်လုပ်ငန်းအသေးစားလေးမို့လို့ ဆက်လက်ရပ်တည်နိုင်ရေးက ပထမဦးစားပေးဖြစ်ခဲ့တာမျိုး။ စာတွေအများကြီးတတ်စရာမလိုဘူး၊ လူနာနဲ့ဆက်ဆံရေးကောင်းမယ်၊ လူနာရဲ့ပြဿနာကို စရိတ်ကျဉ်းကျဉ်းနဲ့ထိထိရောက်ရောက်ဖြေရှင်းပေးနိုင်ရင်ရတယ်။ အစတုန်းကပုံမှန်ရပ်တည်ရုံလောက်ပဲမှန်းထားတာဆိုပေမယ့် တဖြည်းဖြည်းမိတ်ရလာပြီး ဝင်ငွေလေးကလည်းအထိုက်အလျောက်ကောင်းလာတယ်။ အဲဒီမှာနောက်တဆင့်တက်တယ်။ ဆေးပညာစံနှုန်းတွေနဲ့သွေဖည်ပြီးဆေးကုနေရတာကို ရှက်လာတယ်။ စီးပွားရေးဆန်ဆန် စားသုံးသူအကြိုက်လိုက်ရတာထက် ပညာရပ်ပိုင်းဆိုင်ရာကိုပိုဦးစားပေးချင်လာတယ်။  
### ပညာရပ်ဦးစားပေး
၂၀၁၆ လောက်ကစပြီး စာတွေပြန်စဖတ်တယ်။ စာဖတ်လေလေ ကိုယ်ဆေးကုတဲ့နေရာမှာ လိုအပ်ချက်တွေရှိလေလေဆိုတာ သိလာရတယ်။ ရောဂါအမည်မတပ်ဘဲကြုံသလိုဆေးကုနေရာကနေ ရောဂါရှာပြီးမှဆေးကုတဲ့ဘက်ကိုတဖြည်းဖြည်း ခြေလှမ်းလာတယ်။ ရိုးရိုးဆေးခန်းလေးနဲ့မရောင့်ရဲနိုင်တော့ဘဲ အာထရာဆောင်းနဲ့ ဓါတ်ခွဲခန်းပါတွဲထားတဲ့ ဆေးခန်းပုံစံပြောင်းဖြစ်တယ်။ ကိုယ့်ဆေးခန်းကပေးတဲ့ဝန်ဆောင်မှု အရည်အသွေးပြည့်မီဖို့နဲ့ နောက်ဆုံးပေါ်ဆေးပညာစံနှုန်းများအတိုင်း လိုက်နာနိုင်ဖို့ကို ဝင်ငွေထက်ပိုအာရုံစိုက်ဖြစ်တယ်။
### နှိုင်းယှဉ်ချက်
ဝင်ငွေဘက်ကကြည့်ရင် အလုပ်ဖြစ်ဖို့အဓိကပုံစံက ပိုဝင်ငွေများပါတယ်။ လုပ်ငန်းချဲ့လိုက်တဲ့အခါ ရင်းနှီးထားရတာတွေကြောင့် service charges ကိုပုံမှန်ထက်ဈေးပိုတင်လိုက်ရတယ်။ အရင်တုန်းက သွေးစစ်ပြီးမှဆေးဆက်ကုမယ်ဆိုရင်တောင် စစ်စရာအနီးအနားမှာအဆင်သင့်မရှိလို့ မှန်းပြီးကုလိုက်ရပေမယ့် ကိုယ့်ဆီမှာပဲသွေးစစ်လို့ရနေတဲ့အခါ စစ်ပြီးမှကုဖြစ်တာကြောင့် တချို့လူနာတွေမှာပုံမှန်ထက် ကုန်ကျစရိတ်ပိုများလာတယ်။ အရင်ကကိုယ့်ဆီလာရင် လူနာတစ်ယောက် ဆောင်လာရမယ့်ပိုက်ဆံထက် အခုတော့ပိုဆောင်လာရပြီလို့ လူပြောများလာတယ်။
ကိုဗစ်ကာလဝင်လာတာရယ်၊ စစ်အာဏာသိမ်းတာရယ်ကြောင့် လူတိုင်းအထွေထွေကျပ်တည်းလာတာနဲ့ပါရောထွေးပြီး ကျွန်တော်နောက်ပိုင်းပြောင်းလိုက်တဲ့ ပညာရပ်ဦးစားပေးပုံစံဟာ စီးပွားရေးအမြင်နဲ့ သိပ်မအောင်မြင်ခဲ့ဘူးလို့ပြောရမှာဖြစ်ပါတယ်။
ဒါပေမယ့်ပညာရပ်ပိုင်းဆိုင်ရာမှာ အရင်ကထက်ပိုလိပ်ပြာလုံတယ်။ ကိုယ့်ကိုယ်ကိုလည်းယုံကြည်မှုပိုရှိလာတယ်။ ငွေဆိုတာဝင်လာပြီးရင်အချိန်တန်တော့ကုန်သွားပြီး ပညာကတော့ကိုယ့်ဆီမှာရေရှည်ကျန်ခဲ့မှာလို့လည်း ကိုယ့်ကိုယ်ကိုအားပေးဖြစ်တယ်။
### နည်းပညာသမားဘဝ
အသက် (၃၀) ကျော်မှာ နည်းပညာသမားဘဝကိုတဆစ်ချိုးပြောင်းတော့ ဆရာဝန်ဘဝတုန်းကလိုမျိုး နောက်တကျော့ပြန်ကြုံရတယ်။ အခုပွဲဆူနေတဲ့ Pieter Levels လိုမျိုး ပညာရပ်ကိုအလုပ်ဖြစ်အောင်လောက်ပဲလေ့လာပြီး စီးပွားရေးကိုအာရုံစိုက်မလား၊ ပညာရပ်အထူးပြုသမား (scholar) ပုံစံနဲ့ဆက်သွားမလား။ လက်ရှိရောက်နေတဲ့လုပ်ငန်းခွင်ဟာ တကယ်တော့ဘာနည်းပညာအသစ်မှဆက်မလေ့လာဘဲ အလုပ်ဖြစ်အောင်လုပ်ပေးနေလို့ရတယ်။ အချိန်တန်ရင်ဒီလခအတိုင်းပဲဆက်ရနေတဲ့သဘော။ သိသလောက်နဲ့မတင်းတိမ်နိုင်ဘဲ အသစ်တွေထပ်လေ့လာချင်တဲ့စရိုက်ဟာ imposter syndrome ရဲ့လက္ခဏာတွေထဲကတစ်ခုလို့ဆိုကြတယ်။ အများကြီးဆက်လေ့လာနေလို့ ဒီအလုပ်မှာဘာမှထူးလာမှာမဟုတ်ပေမယ့် ရေရှည်မှာအပြောင်းအလဲကြီးကြီးမားမားကြုံရတဲ့အခါ ကိုယ့်ဘက်ကအဆင်သင့်ဖြစ်နေစေဖို့ရည်ရွယ်ပါတယ်။
### အနှစ်ချုပ်
ဒီရက်ပိုင်းတွေးနေမိတာလေးတွေ ချရေးလိုက်တာ။ အချုပ်ကတော့ဘယ်မှာမှအစွန်းမရောက်စေဖို့ပါပဲ။ အလုပ်ဖြစ်ဖို့ကိုဦးစားပေးလွန်းရင်လည်း ကိုယ်လုပ်ထားတဲ့အလုပ်ဟာ နောက်ပိုင်းမှာလိုသလိုမချဲ့ထွင်နိုင်တာ (non-scalable)၊ သုံးထားတဲ့နည်းပညာကိုအဆင့်မြှင့်လို့မရဘဲ နောက်ထပ်အဆင့်မြင့်နည်းပညာတစ်ခုနဲ့ အစကနေပြန်ရေးရတာ (non-refactorable)၊ ကိုယ်ရေးထားတဲ့ code ကို နောက်လူနားလည်ဖို့နေနေသာသာ ကိုယ့်ဘာသာကိုယ်တောင် တစ်လလောက်ကြာလို့ပြန်ကြည့်ရင် နားမလည်တော့တာ (counter-intuitive) မျိုးတွေကြုံရနိုင်ပါတယ်။

ပညာရပ်ပိုင်းကိုဦးစားပေးလွန်းရင်လည်း စာဖတ်တာနဲ့တင်အချိန်ကုန်နေပြီး အလုပ်မတွင်တာ၊ ဖတ်ထားတဲ့စာတွေကို လုပ်ငန်းခွင်မှာပြန်အသုံးမချနိုင်တာ၊ ဆရာကြီးဖြစ်သွားပြီးနေရာတကာလိုက်ငြင်းခုံမိနေတာမျိုးတွေ ဖြစ်လာနိုင်တယ်။

နိဂုံးချုပ်ကတော့ လက်ရှိတတ်ထားသမျှပညာတွေနဲ့ ကိုယ်ပိုင်လုပ်ငန်းစလုပ်ဖို့ မရဲသေးတဲ့အခါ Pieter Levels ရဲ့ပုံစံမျိုးက စလုပ်လိုက်ဖို့ခွန်အားဖြစ်စေတယ်။ စလုပ်ကြည့်ကြပါလို့လည်းတိုက်တွန်းပါရစေ။ နောက်ပြီးပညာရပ်အသစ်တွေနဲ့လည်း မျက်ချေမပြတ်စေဖို့၊ အသစ်တွေလေ့လာခြင်းဟာ နေ့စဉ်လုပ်ငန်းခွင်မှာ မြန်ဆန်သွက်လက်လာစေဖို့ အဓိကဦးတည်ရမှာဖြစ်ပါတယ်။

အင်တာဗျူးကို အစအဆုံးကြည့်ဖို့
https://x.com/lexfridman/status/1825994852376420479